<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Agente x</p></h1>
Wolverine, il cui vero nome è James "Logan" Howlett, è un personaggio dei fumetti, creato da Len Wein (testi) e da Herb Trimpe (disegni) con la collaborazione di John Romita Sr., pubblicato dalla Marvel Comics. La sua prima apparizione è in The Incredible Hulk (Vol.2) n. 180 (ottobre 1974) in un breve cameo, ma il vero e proprio esordio è stato sul n. 181 (novembre 1974) della stessa serie.

Logan è un mutante, cioè un essere umano con il DNA contraddistinto dal gene X, che conferisce capacità straordinarie. In questo caso si tratta del fattore di guarigione, ovvero la capacità di guarire rapidamente da tutti i tipi di ferite (come spiegato in Wolverine: Origini), sensi e istinti paragonabili a quelli animali e artigli ossei estraibili a comando dalle mani, che, come il suo scheletro, sono rivestiti con una lega metallica indistruttibile chiamata adamantio primario.

Il sito web IGN ha inserito Wolverine alla quarta posizione nella classifica dei cento maggiori eroi della storia dei fumetti, dopo l'Uomo Ragno e prima di Wonder Woman.
<h3>Biografia del personaggio</h3>
<h4>origni</h4>
Logan, all'anagrafe James Howlett, nasce verso l'ultimo decennio del XIX secolo nella provincia canadese di Alberta, figlio secondogenito degli aristocratici John Howlett e Elizabeth Hudson. Tuttavia, viene lasciato intendere che Logan potrebbe essere nato da una relazione adulterina tra Lady Howlett ed il giardiniere, Thomas Logan, al quale il bambino somiglia molto. Il fratello maggiore, John Jr., muore ancora bambino a causa di una presunta malattia, cosa che porta sua madre alla pazzia e in seguito ricoverata per alcuni anni in manicomio. La donna riporta inoltre delle lunghe e profonde cicatrici sulla schiena, che si è procurata in circostanze misteriose.
James trascorre la sua infanzia costretto in casa a causa del suo corpo debole vessato da malori e allergie, con la sporadica compagnia del padre e del burbero nonno, evitando la madre, che sovente ha violenti attacchi di panico. I suoi soli amici sono Rose, sua coetanea che lavora come domestica, e Dog Logan, figlio del giardiniere, che nutre una profonda invidia verso l'ereditiere. In principio il trio va d'accordo, ma crescendo Dog inizia a nutrire odio verso James e la sua famiglia e lo prende spesso di mira. Il culmine è l'uccisione del cane di James, Callie, da parte di Dog, che porta gli Howlett a licenziare il ragazzo e suo padre. I due tuttavia si vendicano organizzando un'incursione a mano armata nella villa, con l'intenzione di derubare la famiglia e fuggire con Lady Howlett. Lord Howlett viene ucciso da Dog sotto gli occhi di James, che per la prima volta sfodera i suoi artigli, sfregia Dog e uccide Thomas. Sconvolta, Lady Howlett caccia il figlio, dopodiché si suicida.
A seguito dell'assalto alla villa, James subisce uno shock che gli provoca un'amnesia. Si convince di aver ucciso lui stesso suo padre e non ricorda più il proprio nome. Con l'aiuto di suo nonno egli fugge insieme a Rose, che si rivolge a lui chiamandolo Logan. I due si trasferiscono nella Columbia Britannica, dove Logan trova un impiego come minatore. L'uomo viene notato dal suo capo, Smitty, che lo prende in simpatia e lo protegge dalle angherie del cuoco Malone, e decide di promuoverlo ad artificiere. In questo periodo Logan sviluppa la sua fama di uomo duro e scopre di avere molte affinità con le bestie selvagge, tanto che da una di esse prende il nome in codice Wolverine ( ghiottone, nella lingua inglese). Diversi anni dopo Logan ha un incedente, causato da Malone che aveva manomesso la dinamite, in cui rischia la vita per salvare un bambino. Durante una convalescenza brevissima, Logan legge un libro sui Samurai proveniente da Nagasaki e sviluppa l'amore per la cultura giapponese. Nel frattempo, Smitty e Rose si innamorano e decidono di partire lontano, e Logan rimane scosso dalla loro decisione. Mentre si trova al locale del paese sente di un torneo di lotta con in palio una grossa somma di denaro. Smitty si iscrive nonostante Rose sia contraria ed anche Logan lo fa. Si trova ad affrontare il cuoco, e lo sconfigge. Arrivato in finale contro Smitty decide di farsi battere per permettere a Rose e all'amato di partire con i soldi della vincita.
Nel frattempo Dog Logan li rintraccia per conto del vecchio signor Howlett, pentitosi di aver lasciato fuggire il nipote, e quando trova Logan appena dopo lo scontro del torneo lo aggredisce alle spalle. Dog sembra prevalere, ma Logan riacquista la memoria del tragico momento della morte di suo padre e sfodera gli artigli. Durante la violenta colluttazione, Rose rimane uccisa accidentalmente. Sconvolto, Logan si allontana dalla civiltà e va a vivere allo stato selvatico nei boschi. Il diario di Rose in cui lei aveva annotato tutti gli anni in cui ha vissuto con Logan viene bruciato da Malone, e Logan perde così la possibilità di recuperare la memoria.
<h3>Poteri e abilità</h3>
Nonostante non sia un mutante di livello omega, Wolverine è un avversario molto forte, tra gli esseri più pericolosi dell'universo Marvel. Venne scelto per il progetto Arma X proprio in virtù delle sue enormi capacità. Il suo fattore rigenerante è il migliore nell'Universo Marvel al pari a quello di Deadpool. Può anche assorbire, e annullare in pochissimo tempo, grandi quantità di veleno o di radiazioni. Il fattore di guarigione ha permesso a Logan di essere immune alle droghe, alle malattie, agli effetti dell'alcol o del fumo di tabacco. Inoltre rallenta il suo invecchiamento (ha circa più di 130 anni ma non ne dimostra più di 30 o 40). Ovviamente i tempi di recupero e guarigione variano a seconda dell'entità dei danni, ad esempio Magneto gli strappò l'adamantio dalle ossa in modo tanto traumatico che non riuscì subito a guarire completamente. Le uniche sostanze note che ostacolino seriamente il suo fattore rigenerante sono il carbonadio e la spada Muramasa.
Possiede sensi iper-sviluppati, in particolare olfatto, udito e vista, che gli permettono di percepire la presenza di qualunque essere vivente riconoscendo persino le persone tramite l'odore nel caso siano mutaforma.
Le sue armi migliori restano gli artigli di adamantio (così come l'intero scheletro) che estrae dai dorsi delle mani e che possono tagliare qualunque materiale e ferire persino Hulk o il Fenomeno. La sua enorme agilità gli consente di spiccare balzi anche di diversi metri. Le particolari vulnerabilità di Wolverine sono il magnetismo, per via dell'esperimento Arma X, alcuni tipi di capacità come quelli di Banshee, dovuti proprio ai suoi sensi incredibilmente sviluppati, che lo espongono eccessivamente, il Carbonadio e la spada Muramasa. Inoltre attacchi abbaglianti o ad onde sonore molto forti possono avere perciò effetti maggiori.
Wolverine è un eccellente spadaccino e un maestro di arti marziali, anche se talvolta tende ad utilizzare uno stile di combattimento alquanto selvaggio. È anche maestro dello spionaggio (è stato agente della CIA e soldato, incaricato di portare avanti missioni clandestine), dell'assassinio, nelle tecniche ninja ed è un valente samurai, addestrato dal demone Ogun in persona. Ha inoltre dimostrato più volte eccellenti abilità tattiche e strategiche ed stato anche leader di alcuni gruppi. Oltre a ciò nel tempo ha sviluppato buone conoscenze in campo tecnologico e scientifico. Più volte le sue abilità e la sua esperienza gli hanno permesso di battere o tenere testa ad avversari sulla carta più forti.
Durante la sua lunga vita ha combattuto numerose guerre, ucciso e affrontato un numero indefinito di guerrieri ninja, samurai, mercenari e altro ancora, e questo, oltre ad avergli conferito un'esperienza bellica quasi senza pari, lo rende capace di maneggiare con efficacia qualunque arma da fuoco, da taglio ed esplosivi. È inoltre un buon pilota di velivoli.
Oltre a tutte queste capacità offensive, Logan possiede anche un intelletto ben superiore alle norme umane. Grazie ad esso riesce infatti a intuire e constatare situazioni complesse, che più volte sono state decisive per risolvere svariati problemi. Ha l'abilità di affrontare circostanze estremamente complicate ragionando molto velocemente, grazie ai suoi istinti e alle esperienze che ha vissuto nel corso della sua lunghissima vita. Difatti durante una sessione di allenamento nella Stanza del Pericolo, Forge ha affermato che era come se Logan fosse "Un atleta olimpico che sta vincendo medaglie d'oro in svariate discipline mentre allo stesso tempo batte 4 computer in una partita di scacchi".
Nick Fury stesso affermò che Logan possiede delle capacità innate che lo rendono uno dei più temibili avversari esistenti, tanto che nella sua classificazione personale dei file dello S.H.I.E.L.D. considerava il fatto che sarebbe potuto essere un agente dell'organizzazione di livello 10, ovvero il massimo (allo stesso Capitan America lo etichettava come agente S.H.I.E.L.D. di livello 8)...
Bisogna ricordare però che, nonostante Logan cerchi sempre di controllarsi, se il suo corpo subisce traumi estremi che oltrepassano la sua soglia del dolore (che è comunque estremamente elevata) entra in uno stato conosciuto come "Furia Berseker". Quando è in questa forma, forza e velocità di Wolverine aumentano notevolmente, perde la sensibilità al dolore, non distingue amici da nemici e non si fermerà finché non avrà ucciso il suo avversario. È molto raro che Logan entri in questo stato particolare, ma quando accade persino esseri come Hulk hanno serie difficoltà a tenergli testa.
Wolverine è anche un poliglotta: oltre alla lingua inglese, parla italiano, francese, arabo, giapponese, russo, cinese, lakota, spagnolo e cheyenne. Ha inoltre qualche conoscenza di tedesco, tailandese, vietnamita, farsi e portoghese.
</body>
</html>
