<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Devil</p></h1>
Devil (Daredevil), il cui vero nome è Matt Murdock, è un personaggio dei fumetti creato dallo sceneggiatore Stan Lee e dal disegnatore Bill Everett nel 1964, pubblicato dalla Marvel Comics. Ha fatto il suo debutto in Daredevil numero 1 (aprile 1964).
Devil è l'alter-ego di Matthew "Matt" Murdock, un avvocato cieco che è cresciuto nel quartiere storicamente malfamato, operaio, e irlandese-americano di Hell's Kitchen, Manhattan (o "La cucina dell'inferno" in italiano). Di giorno, Murdock lavora come un avvocato che difende i clienti innocenti, solitamente pro bono; di notte, Murdock combatte il crimine nelle strade di Hell's Kitchen come il supereroe "Devil," un alter-ego che contrasta con la religiosità e fedeltà al cattolicesimo di Murdock. La storia di Devil vede il giovane Murdock vittima di un incidente radioattivo che gli toglie il dono della vista ma migliora i suoi quattro sensi rimanenti in maniera straordinaria. Grazie al suo udito super sviluppato ha il cosiddetto Senso Radar incorporato, ovvero la capacità di vedere il mondo circostante come ombre, create dalle onde sonore che lo circondano. Matt è il figlio unico di Jack Murdock, un pugile e padre single indigente che viene implicato nel crimine organizzato e ucciso da un gangster dopo aver rifiutato di perdere in un incontro di boxe truccato. La morte del padre e lo sviluppo delle sue abilità sovrumane inducono il giovane Matt a difendere i più deboli dal crimine, diventando il supereroe Devil.
Devil è noto come un supereroe crudo che opera sul livello strada e rimane uno dei primi e pochi supereroi disabili e apertamente cattolici nei fumetti americani convenzionali. Devil non è stato uno dei personaggi di spicco della Marvel prima degli anni settanta. Infatti in quegli anni fece il suo ingresso nel mondo dell'eroe il disegnatore e sceneggiatore Frank Miller che lo cambiò, lo fece diventare un eroe dark e violento e lo rese uno dei personaggi di punta dell'editore. Devil divenne in fretta famoso e uno «dei personaggi più veri e crudeli che la Marvel avesse creato».
Oggi Devil è protagonista insieme al Punisher e Ghost Rider della collana mensile Devil e i Cavalieri Marvel edito da Marvel Italia.
Il sito web IGN ha inserito Devil alla decima posizione nella classifica dei cento maggiori eroi della storia dei fumetti, dopo Hulk e prima di Dick Grayson.
<h3>Biografia del personaggio</h3>
<h4>Le origini</h4>
Matt Murdock è un giovanissimo studente un po' goffo e impacciato e preso in giro dai compagni, che vive a New York nel quartiere di Hell's Kitchen col padre Jack, un pugile onesto ma perdente. Sempre picchiato dai suoi coetanei e incapace di difendersi per non provocare un dispiacere al padre Jack, che non vuole che Matt usi i pugni nella vita come suo padre, vive la sua esistenza in modo disagiato.
Un giorno Matt vede un cieco anziano che sta per essere investito da un camion. Con un atto di coraggio, Matt lo salva, ma quel camion, che trasportava delle scorie radioattive, gli frena davanti e le scorie nocive cadono sul volto del giovane. Matt diventa cieco, ma si accorge ben presto che i suoi sensi rimanenti si sono sviluppati; primo fra tutti il suo "senso radar" che, basato sul suo udito finissimo, gli mostra il mondo che lo circonda in modo da sostituire la vista che ha perduto.
Tornato alla vita di tutti i giorni, Matt viene allenato dal non vedente Stick, maestro di arti marziali bravo ma burbero. Matt impara da lui tutti i modi per difendersi malgrado la sua cecità. Matt è contento di ciò perché può, segretamente, riprendersi qualche rivincita contro quei coetanei che prima lo picchiavano. E così conduce due vite parallele: studia e fa i doveri di un ragazzo che ha perso il dono della vista e, segretamente, quando suo padre non lo può sapere, si allena. Ma suo padre Jack, pugile famoso col nome di "Battlin'" Jack Murdock, è socio del manager e gangster Fixer che, controllandolo, fa un patto, o una combine, con lui: nel prossimo incontro deve perdere. Ma Jack, per non dare un dispiacere al figlio, vince quell'incontro truccato e paga con la vita il suo più grande gesto di onestà. Ucciso da Fixer e i suoi uomini, la polizia non trova i responsabili e Jack non ha avuto giustizia.
Deciso a far giustizia, Matt si cuce un costume da Diavolo. Si fa giustizia in modo rapido e crudele. Matt adotta il nome di battaglia di Devil, che deriva dal nomignolo da lui tanto odiato che una volta i coetanei usavano per deriderlo: in italiano si perde il significato del gioco di parole, a causa dell'adattamento ibrido del nome (devil significa semplicemente diavolo in inglese), perché daredevil significa scavezzacollo, temerario, e infatti l'attributo del supereroe è "L'uomo senza paura" (The man without fear). Ora, quello che era una derisione, è il suo tratto distintivo.
Matt continua i suoi studi e si laurea in giurisprudenza. Insieme all'amico Franklin Nelson, detto "Foggy", creano uno studio di avvocati denominato “Nelson & Murdock” e come segretaria c'è la bella Karen Page, di cui entrambi sono segretamente innamorati. Ma Matt non è solo un avvocato, perché di notte diventa Devil ed insegue quei criminali che sfuggono all'ordinaria giustizia.
<h4>Dalle origini al costume rosso</h4>
Il personaggio è stato spesso e volentieri definito come "una copia dell'Uomo Ragno", ovvero l'"Uomo Ragno dei poveri".[senza fonte] All'inizio fu considerato un personaggio di "serie B" e questo fin quando il suo costume giallo/rosso scuro con una lettera "D" sul petto (creato da Bill Everett) fu cambiato in rosso da Wally Wood (nel numero 7 di Daredevil, dove l'eroe ingaggia una lotta contro Namor). Nella prima edizione italiana il costume giallo e rosso non apparve mai, dato che fu ricolorato subito in rosso. Dopo alcuni numeri realizzati da John Romita Sr., prima del suo passaggio alle matite di Amazing Spider-Man, l'incarico dei disegni venne affidato a Gene Colan, che resta uno dei più apprezzati autori del personaggio. La sua versione di Devil è una delle più note.
</body>
</html>
