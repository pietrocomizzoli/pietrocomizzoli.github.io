<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Agente x</p></h1>
Thor, il cui nome per intero è Thor Odinson, è un personaggio dei fumetti creato da Stan Lee, Larry Lieber (testi) e Jack Kirby (disegni), pubblicato dalla Marvel Comics. La sua prima apparizione avviene in Journey into Mystery (Vol. 1) n. 83 (agosto 1962).
Ispirato all'omonima divinità della mitologia norrena, Thor, noto come il "Dio del Tuono" (God of Thunder) o "Il Tonante" (The Thunderer), è l'erede al trono di Asgard, figlio del "Padre degli Dei" Odino e della "Antica Dea della Terra" Gea. Grazie ai poteri derivatigli dal suo doppio retaggio e dal martello incantato Mjolnir, Thor è uno dei più forti e più importanti protettori di entrambi i mondi, un supereroe membro fondatore dei Vendicatori ed uno degli esseri più potenti dell'Universo Marvel.
Nella classifica stilata nel 2011 da IGN, si è posizionato al 14º posto come più grande eroe della storia dei fumetti, dopo Jean Grey e prima di Sogno.
<h3>Biografia del personaggio</h3>
<h4>Origini</h4>
Nato in una caverna in Norvegia dal signore di Asgard Odino e dello spirito della Terra Jord (avatar di Gea) così che i suoi poteri non derivassero esclusivamente dalla patria degli dei celesti, Thor viene cresciuto tra gli asgardiani nella convinzione che Frigga, la legittima sposa del padre, fosse anche sua madre biologica. Trascorsa la fanciullezza gettandosi nelle avventure più disparate assieme all'invidioso fratello adottivo Loki, agli amici Balder, Fandral, Hogun, Volstagg e al suo primo amore Lady Sif ben presto, non smentendo la forza e la nobiltà del suo retaggio, Thor diviene il miglior guerriero di Asgard, tanto abile da riuscire a brandire il martello incantato Mjolnir e da recuperare l'anello del Nibelungo per conto di suo padre sotto le mentite spoglie di "Siegfried", dando vita all'omonima leggenda. Tutto ciò porta tuttavia il principe asgardiano a sviluppare un carattere arrogante, impulsivo e quasi guerrafondaio, motivo per il quale Odino decide di insegnargli il valore dell'umiltà esiliandolo sulla Terra (senza memoria né poteri) nel corpo del giovane, gracile, mite e zoppo studente di medicina Donald Blake che, dopo dieci anni, apre una clinica privata a New York divenendo un brillante dottore noto per le sue virtù di perseveranza e compassione. Compreso che ormai ha imparato la lezione, Odino fa in modo che il figlio vada in vacanza in Norvegia, presso la grotta dove è nato, rinvenga Mjolnir e recuperi i suoi poteri in tempo per sventare un'invasione di alieni kronani.
Successivamente, Thor e il suo alter ego Donald Blake iniziano una doppia vita prendendosi cura dei malati nella loro clinica privata assieme all'infermiera Jane Foster (amata da entrambi) e difendendo l'umanità dal male. I principali avversari affrontati dal "Dio del Tuono" nel corso delle sue prime avventure sono l'Uomo Assorbente, il Distruttore, il Demolitore, Zarrko l'uomo venuto dal domani, l'Uomo Radioattivo, l'Uomo Lava, Cobra, Mister Hyde, Amora l'Incantatrice, Skurge l'Esecutore, Gargoyle e infine il suo arcinemico nonché fratello adottivo Loki che, in un'occasione, per sconfiggerlo assume il controllo di Hulk facendolo scontrare con lui, prima che la situazione degeneri però, in soccorso dell'eroe asgardiano arrivano Iron Man, Ant-Man e Wasp, grazie ai quali riesce a liberare Hulk mettendo in fuga il "Dio delle Malefatte". Visto l'ottimo lavoro di squadra, terminata la battaglia i cinque eroi decidono di formare i Vendicatori.
Innamoratosi di Jane Foster e della vita sulla Terra, Thor si rifiuta di fare ritorno ad Asgard anche dopo che Odino sancisce la fine del suo esilio, cosa che crea numerosi attriti tra padre e figlio. Nel frattempo, a causa delle macchinazioni di Loki, l'eroe si vede trascinato in una serie di avventure epiche quali affrontare il demone Surtur e il gigante Skagg al fianco di Odino e Balder o provare la sua innocenza da una falsa accusa davanti al Tribunale degli Dei; eventi che lo costringono a prendersi un lungo periodo d'assenza dai Vendicatori. Tempo dopo, Thor conosce il dio greco Ercole con cui, dopo aver affrontato Pluto, Ego il Pianeta vivente e l'Alto Evoluzionario, instaura una profonda e duratura amicizia. Infine, Odino acconsente a trasformare Jane in una dea per sottoporla a una prova e stabilire se sia degna del figlio ma, dopo aver fallito, l'infermiera viene privata dei poteri e rispedita sulla Terra senza alcun ricordo di Thor, il quale in seguito ricomincia la sua storica relazione con Sif, assieme alla quale affronta per la prima volta il troll Ulik. Dopo essersi ricongiunto ai vecchi compagni di battaglia per proteggere Asgard dal mostro chiamato Mangog, Thor soccorre Sif dopo che "Lui" la rapisce, scopre le origini di Galactus, affronta nuovamente Surtur, lo Straniero e Abominio, dopodiché si scontra col Dottor Destino.
<h3>Poteri e abilità</h3>
Thor, essendo figlio di Odino e Gea è il più potente tra gli asgardiani difatti, oltre a possedere i poteri comuni a tutta la sua razza, quali forza, agilità, velocità, riflessi e resistenza sovrumani derivanti dall'avere pelle e ossa circa tre volte più dense di quelle di un comune essere umano, la sua longevità è quasi illimitata, non può morire se non venendo ucciso e (a differenza dei suoi simili) i suoi poteri non subiscono alcuna riduzione spostandosi da Asgard alla Terra. È quasi completamente invulnerabile, i suoi sensi sono tanto acuti da permettergli di localizzare oggetti che si spostano a velocità superluminale o di percepire un suono dall'altra parte del pianeta, le sue capacità di sopportazione sono tali da permettergli di affrontare un'intera armata di Giganti di Ghiaccio per nove mesi senza sosta né sostentamento riuscendo a sconfiggerli, inoltre è immune a qualsiasi disagio terrestre e alla magia, sebbene solo entro certi limiti. Eccellente leader e finissimo stratega, per scongiurare definitivamente Ragnarök Thor si è impiccato per nove giorni e nove notti a uno dei rami di Yggdrasill conseguendo una sorta di onniscienza: la "saggezza delle rune"; in qualità di miglior guerriero di Asgard, è un superbo combattente sia a mani nude che con le armi bianche, in particolare il martello d'armi, la spada, l'ascia da battaglia e la mazza. Se portato al limite nel corso di uno scontro, Thor è in grado di entrare in uno stato noto come "follia del guerriero" (in norvegese: berserksgangr) grazie al quale incrementa notevolmente le sue capacità combattive ma perde completamente il controllo di sé stesso, attaccando indistintamente nemici e alleati. Oltre a essere in grado di guarire le sue ferite in pochi istanti servendosi di forze mistiche, per retaggio materno esercita un'innato controllo sulla superficie terrestre.
Occasionalmente Thor si serve di Megingjord, una cintura capace di raddoppiare la sua forza, sebbene la sua arma abituale sia Mjolnir, un martello incantato, virtualmente indistruttibile, brandibile solo da coloro che ne sono degni, capace di tornare sempre in mano al suo possessore e di conferire poteri quali: l'assorbimento e l'emissione di energia, il teletrasporto dimensionale, il viaggio temporale[50][127] e la manipolazione degli agenti atmosferici come la neve, la pioggia, il vento e soprattutto il fulmine; in qualità di "Dio del Tuono" Thor è infatti capace di emettere fulmini di gran lunga più potenti di quelli presenti in natura, di servirsene per eseguire una defibrillazione e di generare rilasci di energia elettrica dall'immensa potenza offensiva (God Blast), termici (Thermo-Blast) o in grado di respingere altre forme energetiche (Anti-Force). Tramite Mjolnir, Thor è inoltre in grado di manipolare la materia, la materia oscura e l'antimateria, creare campi di forza e, ruotandolo rapidamente per poi lanciarlo nella direrezione desiderata rimanendo aggrappato al laccio di cuoio in fondo al suo manico, volare a velocità supersonica (nell'atmosfera terrestre) o superluminale (nello spazio). Sebbene se ne serva raramente, il "Dio del Tuono" possiede inoltre un carro da guerra trainato da Tanngnjóstr e Tanngrisnir, due capre asgardiane insignite di poteri mistici tali da renderle in grado di viaggiare tra i Nove Mondi quasi alla stessa velocità di Mjolnir.
Dopo che il Dottor Strange ha infuso in Mjolnir una parte dell'anima di Thor per ripararlo da un danno subito in battaglia, la vita dell'asgardiano diviene legata a doppio taglio all'integrità della sua arma: se Mjolnir si rompesse nuovamente, Thor morirebbe.
</body>
</html>
