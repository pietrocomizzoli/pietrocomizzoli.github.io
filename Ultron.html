<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Ultron</p></h1>
Ultron è un personaggio dei fumetti, creato da Roy Thomas (testi) e John Buscema (disegni) nel 1968, pubblicato dalla Marvel Comics. La sua prima apparizione è in The Avengers (prima serie) n. 54 (luglio 1968).
È un potente androide offensivo, uno dei principali nemici di Ant-Man e dei Vendicatori. Costruito dal dottor Henry Pym, alias Ant-Man (o Giant-Man) e programmato per portare la pace, si ribella subito ad esso quando arriva alla conclusione che l'unico modo per portare a termine il suo obiettivo è l'estinzione della razza umana e dei Vendicatori. Affronta diverse evoluzioni nella storia, in cui si presentano diversi suoi modelli, dal modello 1 a quello ∞. È il costruttore di diversi androidi nell'universo Marvel, tra i quali spicca Visione. È stato il primo personaggio della Marvel ad utilizzare l'adamantio, una lega metallica fittizia che ha ricoperto alcune parti del suo corpo (a partire da The Avengers n. 66, pubblicato nel luglio 1969).[5]
Ultron si è classificato al 23° posto nella top 100 dei cattivi dei fumetti, secondo IGN[6], mentre è al 189° posto della lista dei 200 villains dei fumetti secondo Wizard. Inoltre, sempre secondo Wizard, si è posizionato al 189° posto nella lista che comprende i migliori personaggi dei fumetti di sempre.
<h3>Storia editoriale</h3>
Cronologicamente, la prima apparizione ufficiale di Ultron risale al luglio 1968 su The Avengers #54 (in Italia Thor n. 66 della Corno e su Marvel Collection n. 11 della Panini) noto anche come The New Masters of Evil (in italiano I Nuovi Signori del Male). Creato da Roy Thomas e John Buscema, Ultron nel numero 55, appare inizialmente sotto le spoglie di Crimson Cowl (Cappuccio Cremisi), criminale a capo dei Signori del Male.
Fa ritorno su The Avengers #57 Behold.. the Vision (Ecco a voi la Visione), in cui manipola la sua creazione, il sintezoide Visione, alla sua prima apparizione, per sconfiggere i Vendicatori. Le sue origini vengono rivelate su The Avengers #58 chiamato Avengers Assemble, in cui Hank Pym rivive i momenti del suo primo incontro con suo "figlio" Ultron.
<h3>Potere e abilità</h3>
Robot di adamantio e titanio (leghe metalliche quasi del tutto indistruttibili), possiede velocità, forza, e resistenza meccaniche molto superiori a quelle umane. Ha un grande arsenale di armi interne (tra cui armi date in dotazione da Stark), tra cui spicca l'Enchephalo - Beam. (encefalo-raggio) che porta le sue vittime in uno stato come di coma. Inoltre è in grado di controllare le menti altrui, lanciare raggi traenti e laser focalizzati attraverso occhi e mani.
Inoltre è un esperto di robotica e cibernetica (non per niente ha creato Visione, Jocasta e vari robot da combattimento) e possiede un altissimo quoziente intellettivo, in quanto intelligenza artificiale. Può interfacciarsi con ogni computer, e nel caso in cui venga distrutto, trasferire la sua mente elettronica in un nuovo corpo robotico, eliminando così i difetti precedenti. Infatti sono moltissime le varie armature che Ultron ha vestito negli anni. La primissima è il prototipo "Ultron-1", per passare poi a versioni più sofisticate e moderne come "Ultron-5", "Ultron-6" ecc..
Ultron ha spesso dimostrato una grande resistenza a quasi tutti i generi di attacchi (ha resistito senza problemi alle martellate di Thor ed ai colpi dello scudo in vibranio di Capitan America) e ha sempre trovato un modo per mettere in difficoltà anche quei pochi supereroi in grado di tenergli testa (per Hulk ha creato un raggio che lo ritrasforma umano; contro Iron Man ha scatenato le sue stesse armature).
</body>
</html>
