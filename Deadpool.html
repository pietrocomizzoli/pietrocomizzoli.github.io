<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Deadpool</p></h1>
Deadpool, il cui vero nome è Wade Winston Wilson, è un personaggio dei fumetti creato da Fabian Nicieza (testi) e Rob Liefeld (disegni), pubblicato dalla Marvel Comics, apparso per la prima volta in New Mutants (vol.1[1]) n.98 (febbraio 1991). A causa della sua parlantina inarrestabile viene soprannominato il Mercenario Chiacchierone (The Merc with a Mouth).
È un eroe e fa sovente coppia con Cable, con il quale ha condiviso la testata Cable & Deadpool, il cui arco narrativo si è concluso negli Stati Uniti con il numero 50 (febbraio 2008); il personaggio è, a partire da settembre 2008, protagonista di una testata tutta sua, scritta da Daniel Way. Dopo la conclusione di quest'ultima, la testata viene rilanciata nel 2013 come parte dell'iniziativa Marvel NOW!, con ai testi il duo comico Gerry Duggan e Brian Posehn e come disegnatore Tony Moore.
È noto per il suo humour, fatto di doppisensi e riferimenti a vecchi film, serie televisive, canzoni e immagini popolari. Teledipendente tanto da descrivere la propria mano destra come "La mia mano CINEMAX",[2] apprezza in particolare le situation comedy: il suo idolo è Bea Arthur della serie Cuori senza età, ritiene che le gemelle Olsen siano al centro di una cospirazione mondiale, e, stando a Siryn ha «pianto quando è stato sospeso Manimal».
Il suo nome di battesimo ricalca da vicino quello del personaggio della DC Comics Deathstroke, che si chiama Slade Wilson; un'altra somiglianza degna di nota tra i due è che entrambi sono sia mercenari sia maestri di spada, e indossano indumenti aderenti da assassino con bandoliere, cinturoni e una maschera che copre completamente il volto. In origine, fu questa caratterizzazione grafica molto simile a far gridare al plagio da parte di Rob Liefeld. Il successivo sviluppo del personaggio da parte di autori come Joe Kelly e Gail Simone - e in seguito lo stesso Nicieza - ha fatto sì che i caratteri dei due mercenari divergessero radicalmente.
Il sito web IGN ha inserito Deadpool alla 31ª posizione nella classifica dei cento maggiori eroi della storia dei fumetti, dopo Freccia Verde e prima di Tim Drake.
<h3>Biografia del personaggio</h3>
Deadpool è di cittadinanza e nascita canadese. Sembra che fin dall'infanzia sia stato abituato a spostarsi e a vivere in luoghi diversi a seguito dei trasferimenti da una base all'altra da parte del padre, ufficiale nell'USAF (apprendendo in tal modo un numero imprecisato di idiomi stranieri e il gusto per le parole dal suono buffo, come «chimichanga»).
Alcuni aspetti problematici del suo carattere risalirebbero alla perdita in giovane età della madre per un cancro terminale, e all'esacerbarsi dei rapporti con il padre. Inizia a preferire la compagnia dei teppisti, a darsi a piccoli episodi di vandalismo e a comportarsi da "duro", probabilmente per attirare l'attenzione del genitore.
Intorno ai diciassette anni, il futuro Deadpool resta solo al mondo: in un bar, uno dei bulli suoi amici punta una pistola contro il signor Wilson (in uniforme) mentre sta cercando di riportare il figlio a casa. Wade cerca goffamente di deviare l'arma, ma un colpo parte ugualmente uccidendo suo padre.
Abbandonati gli studi, al compimento dei diciott'anni il protagonista si arruola nell'Esercito, entrando nelle forze speciali. Cacciato dall'US Army per insubordinazione circa un anno dopo, inizia una carriera come mercenario: è in questo periodo che, stando allo sceneggiatore Joe Kelly, avrebbe incontrato per la prima volta il futuro Bullseye. Conosce anche la giovane mutaforma Copycat, della quale si innamora.
In seguito, Wilson scopre di essere affetto da una forma grave di cancro, forse per una predisposizione geneticamente ereditata dalla madre. Quando la malattia ha ormai raggiunto lo stadio terminale gli viene offerta la possibilità di entrare nel progetto Arma X, dove viene sottoposto a una sperimentazione che mira a riprodurre il fattore rigenerante del mutante Wolverine in altri soggetti.
Apparentemente la procedura fallisce e Wade viene trasferito nella struttura di accoglienza destinata ai reietti del progetto, l'Ospizio. Quest'ultima è diretta dal dottor Killebrew, che compie esperimenti non autorizzati sui pazienti spalleggiato dal Sorvegliante, (The Attending, o A-Man) un superuomo "riuscito". L'atteggiamento irriverente di Wilson e il suo desiderio di avere finalmente pace nella morte lo rendono presto l'eroe degli altri ospiti (che tengono una lotteria su chi sarà il prossimo a morire sotto i ferri, la dead pool) e allo stesso tempo la cavia preferita del folle dottore e la bestia nera del Sorvegliante, che chiama con il vero nome di "Francis".
Nel delirio, comincia presto ad avere visioni della Morte, che se ne invaghisce e lo chiama a sé ogni volta che lo torturano. In seguito Francis reagisce all'ennesima provocazione riducendo a un vegetale l'unico amico di Wade, Worm, spingendolo così a uccidere quest'ultimo per pietà: secondo le regole dettate da Killebrew questo significa che anche lui deve morire.
Il Sorvegliante è felice di eseguire la procedura, ma - con grande costernazione della Morte che lo implora di non lasciarla - il desiderio di Wilson di sopravvivere e vendicarsi è più forte, e il suo fattore di guarigione si attiva rigenerando nel giro di pochi secondi il cuore che gli era stato strappato.
Risanato ma al contempo devastato irrimediabilmente nel fisico (la rigenerazione si è in qualche maniera legata al tumore, lasciando la sua pelle solcata da una miriade di rughe e cicatrici) e nella mente, l'uomo sconfigge Francis e fugge insieme agli altri pazienti. In memoria dei giorni trascorsi all'Ospizio prenderà il nome di Deadpool.
<h3>Poteri e abilità</h3>
<h5>Caratteristiche principali:</h5>
<br>
1) Forza, resistenza, velocità, agilità e riflessi sovrumani
<br>
2) Immunità alla telepatia, ai veleni, alle droghe e all'invecchiamento
<br>
3) Fattore rigenerante più efficace dell'Universo Marvel
<br>
4) Immortalità (dovuta alla maledizione di Thanos)
<br>
5) Esperto nelle arti marziali e ineguagliabile spadaccino
<br>
6) Notevole destrezza con le armi da fuoco
<br>
7) Esperto di esplosivi
<br>
8) Poliglotta
<br>
9) Utilizzo di un dispositivo di teletrasporto situato nella propria cintura
<br>
10) Memoria Fotografica
<br>
11) Maestro del parkour
<br>
12) Esperto di spionaggio
<br>
13) La sua bocca
<br>
La principale caratteristica di Deadpool è il suo potente fattore rigenerante, lo stesso di Wolverine, ma più efficace, anzi, il più efficace di tutto l'Universo Marvel. Tale abilità, tuttavia, è del tutto diversa da quella di tutti gli altri personaggi che ne sono dotati, poiché si è in qualche modo legata al tumore allo stadio terminale di Wade, salvandogli la vita ma rigenerando in maniera sovrannaturale anche la massa tumorale e, di conseguenza, devastandone ancora di più il corpo e la mente: ora, infatti, le funzioni vitali, motorie e psichiche del Mercenario Chiacchierone risultano essere costantemente tenute attive e accelerate dal continuo processo di degenerazione e rigenerazione delle cellule del suo tumore mutato. Wade può rigenerare completamente e in pochi istanti interi organi danneggiati e ossa fratturate e può addirittura farsi ricrescere intere estremità perdute. Qualunque tentativo di ucciderlo (per esempio fargli esplodere la testa, disintegrare la parte superiore del suo corpo e persino tagliarlo in pezzi, bruciarli e spargerne le ceneri in vari punti di New York City, come ha dichiarato di aver fatto il Punitore) è risultato vano.
Grazie al suo fattore rigenerante Deadpool dispone anche di forza, resistenza, velocità e agilità sovrumane: questo perché, mentre normalmente il cervello umano fa in modo che l'organismo non possa utilizzare il suo massimo potenziale, dal momento che compiere azioni oltre una certa intensità potrebbe comprometterne gravemente la salute o addirittura causarne la morte, Wade non risente di questo limite proprio grazie alla sua abilità. Il suo dono comporta anche un'incredibile accelerazione del suo metabolismo: grazie ad esso, infatti, l'acido lattico e le tossine che si vengono a formare normalmente nel corpo umano durante l'attività fisica e che portano chiunque a subire gradualmente la stanchezza hanno un effetto incredibilmente attenuato nel suo corpo; ciò gli permette di usare le sue capacità fisiche al massimo per diversi giorni prima di iniziare a percepire la fatica.
Visto che anche i suoi processi mentali sono incredibilmente accelerati, il Mercenario Chiacchierone dispone di una lucidità e di una velocità di pensiero sovrumane, dalle quali derivano anche dei riflessi altrettanto sovrumani. Ha un incredibile memoria fotografica che gli permette di ricordare qualsiasi cosa, tra cui i movimenti degli avversari essendo così capace di anticiparli e di replicare le abilità e le tecniche di essi.
Dispone anche dell'immunità alla telepatia e a tutti i tipi di veleni, droghe, infezioni e malattie oltre ad un'incredibile longevità. Per finire Wade risulta essere un esperto in tutte le diverse arti marziali, nei combattimenti a mani nude e nell'uso di armi bianche, da fuoco ed esplosive, oltre ad essere un poliglotta, avendo quindi una conoscenza di ogni lingua presente al mondo.
Deadpool è solito fare uso di due letali katane, che utilizza per l'attacco ma anche per la difesa (basta pensare che è in grado di respingere i proiettili di una mitragliatrice solo roteandole), di una coppia di altrettanto letali pistole e di diversi tipi di granate. Dispone anche di uno speciale dispositivo posto nella sua cintura grazie al quale può teletrasportarsi per brevi, medie e lunghe distanze ovunque desideri (in alcune rare occasioni il dispositivo ha tuttavia avuto dei malfunzionamenti, i quali lo hanno portato a teletrasportare Wade in posti a cui non era interessato). In diverse occasioni ha anche portato con se una borsa magica dal quale può estrarre tutte le munizioni e le armi che vuole. È inoltre un grande maestro nel Parkour e nelle arti del borseggio, del furto e dello spionaggio.
Ha un forte senso dello humor, soprattutto adora lo humor nero. Non sta mai zitto e fa spesso battute fuori luogo, e questa è forse una delle maggiori armi di Deadpool, perché deconcentra l'avversario e lo innervosisce, tendendo a fargli perdere la pazienza e la lucidità. Si dice spesso infatti che l'arma più pericolosa di Deadpool non siano le sue katane, ma la sua bocca.
Infine Thanos gli ha donato l'immortalità.
</body>
</html>
