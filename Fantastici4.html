<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Fantastici 4</p></h1>
I Fantastici Quattro (abbreviati anche in FQ, F4, dall'inglese Fantastic Four abbreviato anche in FF) sono un gruppo di supereroi dei fumetti, creati da Stan Lee (testi) e Jack Kirby (disegni), pubblicato dalla Marvel Comics. Sono apparsi per la prima volta in Fantastic Four n. 1 (novembre 1961).
I Fantastici Quattro sono il primo gruppo di supereroi creato dallo sceneggiatore ed editore Stan Lee e dal disegnatore e co-sceneggiatore Jack Kirby, i quali svilupparono un approccio collaborativo nella creazione di fumetti con questo titolo che utilizzeranno da quel momento in poi. Come primo team di supereroi pubblicato e prodotto da Marvel Comics, formò una base per lo sviluppo della compagnia negli anni sessanta da piccola divisione di una casa editrice ad un conglomerato della cultura popolare. Alla testata parteciperanno autori di fumetti come Roy Thomas, John Byrne, Steve Englehart, Walter Simonson, John Buscema, George Pérez e Tom DeFalco, ed è uno dei numerosi e più importanti titoli Marvel ancora in pubblicazione sin dalla Silver Age.
I quattro individui principali tradizionalmente associati ai Fantastici Quattro, i quali ottennero i loro poteri in seguito all'esposizione a raggi cosmici durante una missione di carattere scientifico nello spazio, sono: Mr. Fantastic (Reed Richards), genio scientifico e leader del gruppo, che può allungare il suo corpo ad incredibili lunghezze e forme; la Donna invisibile (Susan "Sue" Storm), la moglie di Reed, la quale può rendere sé stessa e altri invisibili e creare potenti campi di forze; la Torcia Umana (Johnny Storm), fratello minore di Sue, che può generare fiamme e volare; e la mostruosa ed enorme Cosa (Ben Grimm), amico brontolone ma benevolo, che possiede forza e resistenza sovrumane dovute alla natura della sua pelle rocciosa.
Sin dall'introduzione del quartetto originale nel 1961, i Fantastici Quattro sono stati ritratti come una famiglia alquanto disfunzionale ma amorevole, la prima famiglia nella storia dei supereroi. Infrangendo le convenzioni con altri archetipi dei fumetti dell'epoca, litigheranno e porteranno rancori sia profondi che di poca importanza, ed eviteranno l'anonimato o identità segrete in favore di uno status di celebrità. Il gruppo è ben noto anche per i ricorrenti scontri con personaggi come il perfido monarca Dottor Destino, il feroce divoratore di pianeti Galactus, il principe dei mari Namor, il viaggiatore dello spazio Silver Surfer e gli alieni mutaforma Skrull.
<h3>Storia</h3>
I Fantastici Quattro guadagnarono i loro superpoteri durante il lancio di un razzo sperimentale progettato da Reed Richards per arrivare fin sulla Luna (ben prima della spedizione della NASA che fece arrivare sul nostro satellite Armstrong e Aldrin) che passò attraverso una tempesta di raggi cosmici durante il primo volo, che Reed Richards decise di fare in anticipo e senza autorizzazione. Dopo essere atterrati sulla terra, i quattro piloti si scoprono cambiati e in possesso di strane abilità.
Richards, che prese il nome di Mister Fantastic, poteva allungare e deformare il proprio corpo. La sua fidanzata Susan Storm, guadagnò l'abilità di diventare invisibile e successivamente scoprì il potere di creare campi di forza che può utilizzare sia come arma offensiva che difensiva e per rendere oggetti e altre persone invisibili. Il suo giovane fratello Johnny Storm, acquisì l'abilità di controllare il fuoco, di lanciare palle di fuoco, di incendiare il proprio corpo (restando illeso) e di volare. Il pilota Ben Grimm fu trasformato in un mostro di roccia arancione, incredibilmente forte e quasi indistruttibile. Appena lo vide, Susan gridò che il suo amico era diventato "una cosa" e, abbattuto e triste per la sua nuova forma, Ben Grimm decise di adottare il nome.
I quattro personaggi furono modellati pensando ai quattro classici elementi greci: terra (La Cosa), fuoco (La Torcia Umana), aria (Donna invisibile) e acqua (il liquido Mr. Fantastic). Inoltre, si rifanno ad un vecchio fumetto creato da Jack Kirby per la DC Comics, i Challengers of the Unknown. Il gruppo di avventurieri utilizza le proprie fantastiche abilità per proteggere l'umanità, la Terra e tutto l'universo da moltissime minacce.
Guidate, per la maggior parte, dall'innata curiosità scientifica di Richards, la squadra ha esplorato lo spazio, la Zona negativa, il Microverso, e molte altre dimensioni e pianeti.
Il loro primo quartier generale è il Baxter Building di New York. Il Baxter Building fu sostituito dal Four Freedoms Plaza, costruito dopo la distruzione del Baxter Building da parte di Kristoff Vernard, figlio adottivo dell'arci nemico Dottor Destino (e forse fratellastro di Mr. Fantastic). Più recentemente, un satellite orbitante fu utilizzato come base.
Il fumetto ha enfatizzato che i Fantastici Quattro, a differenza della maggior parte dei gruppi di supereroi, sono una famiglia. Tre di loro sono legati direttamente e i figli di Mister Fantastic e della Donna invisibile, Franklin e Valeria Richards, appaiono regolarmente in questo albo. Ben è il migliore amico di Reed e anche se non ha relazioni parentali dirette, ha un forte legame affettivo con gli altri membri del gruppo, al punto di essere il padrino dei piccoli Richards ed essere stato dato il suo nome come secondo nome di Franklin.
I nemici principali del quartetto sono: Annihilus, Blastaar, Burattinaio, Diablo, Dottor Destino, Dragon Man, Galactus, Molecola, Pensatore Pazzo, Fantasma rosso, Super-Skrull, Terribili Quattro, Uomo dei Miracoli, Uomo Impossibile, Uomo Talpa, Namor (inizialmente).
<h3>Formazione</h3>
A parte occasionali cambiamenti di formazione, la squadra è composta da quattro amici che hanno guadagnato i loro superpoteri dopo essere stati esposti a una eccessiva quantità di raggi cosmici:
<br>
Mister Fantastic alias Reed Richards, il leader del gruppo; oltre ad essere un genio della scienza, dotato di grande intelligenza, ha acquisito la capacità di allungare e deformare a piacimento il proprio corpo;
<br>
La Donna invisibile alias Susan Storm, moglie di Reed, può diventare invisibile e creare campi di forza;
<br>
La Cosa alias Ben Grimm, possiede una forza enorme e il suo intero corpo è fatto di una dura pietra arancione; è anche un notevole pilota di veicoli, abilità derivata dal suo precedente lavoro di collaudatore di veicoli sperimentali. È il miglior amico di Reed;
<br>
La Torcia Umana alias Johnny Storm, fratello di Susan, che può prendere fuoco e volare; lo si credeva morto combattendo un'orda di alieni provenienti dalla zona negativa.[9]
Solitamente a questo gruppo vengono "aggiunti" anche Franklin Richards e Valeria Richards, figli di Reed e Susan, il primo dotato fin dall'infanzia di poteri cosmici apparentemente senza limite (in Onslaught creò un universo dal quale prese il via la rinascita degli eroi), classificato come mutante di livello omega, la seconda dotata di un'intelligenza superiore a quella del padre.
</body>
</html>
