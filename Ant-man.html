<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Ant-Man</p></h1>
Ant-Man è il nome di uno dei diversi personaggi dei fumetti Marvel Comics, diversi dei quali sono stati membri dei Vendicatori. È apparso la prima volta nel 1962.
<h3>Storia</h3>
<h4>Il primo Ant-Man: Henry Pym</h4>
Il primo uomo a rivestire i panni di Ant-Man è il dottor Henry Pym, un brillante scienziato. Riuscì ad inventare un siero miniaturizzante in grado di ridurlo alle dimensioni di una formica, e contemporaneamente anche l'antidoto per tornare normale. Ideò anche un elmetto che consentiva di comunicare con le formiche e una tuta in grado di proteggere dalle radiazioni. Quando alcuni agenti del KGB tentarono di impossessarsi del suo laboratorio Pym si auto-somministrò il siero e creò le particelle di Pym, con indosso tuta ed elmetto, si mise a capo di un esercito di formiche riuscendo ad avere la meglio sugli avversari. Fu così che cominciò a rivestire i panni di Ant-Man.
Ben presto l'eroe fu affiancato da Janet Van Dyne (che divenne sua moglie) nelle vesti di Wasp. I due furono tra i fondatori del gruppo dei Vendicatori (nome ideato proprio da Wasp). In seguito Pym rivestì diverse altre identità come Giant-Man, Golia e Calabrone.
<h4>Il secondo Ant-Man: Scott Lang</h4>
Il secondo Ant-Man è Scott Lang, un uomo che si trova costretto a rubare il costume originale di Henry Pym e le "particelle riducenti" che gli conferiscono i poteri nel tentativo di salvare la dottoressa Erica Sondheim, unica persona al mondo in grado di salvare sua figlia, in fin di vita, dalle grinfie di un boss della Cross Technological Enterprises che l'aveva rapita. Una volta compiuta la sua missione e salvata la dottoressa, Scott Lang cerca di restituire il materiale sottratto a Pym; con sua meraviglia, quest'ultimo gli fa dono dell'attrezzatura, conferendogli di fatto l'identità e i poteri di Ant-Man e dandogli la sua benedizione per la sua nuova carriera di supereroe.
Scott continua la sua attività di avventuriero in costume con alti e bassi, diventando un membro ufficiale dei Vendicatori e degli Eroi in vendita e membro di riserva dei Fantastici Quattro.
Nell'ultimo periodo della sua carriera Scott diventa un membro attivo dei Vendicatori, ma nell'evento Vendicatori divisi muore per mano di Scarlet, che distrugge i Vendicatori.
Oggi sua figlia Cassie, membro dei Giovani Vendicatori, continua la tradizione paterna adottando inizialmente i nomi di Ant-Girl e Giant-Girl e poi, definitivamente, Stature. In seguito agli eventi di Civil War inizialmente milita contro i ribelli di questa nefasta iniziativa, per poi essere convinta ad unirsi alla "Iniziativa dei 50 stati" promossa da Tony Stark e dal governo americano.
Tuttavia in una battaglia con nemico il Dottor Destino, e con alleati i Vendicatori e gli X-Men Cassie muore, sacrificandosi per salvare la vita del padre, che aveva precedentemente salvato dall'esplosione del Fante di cuori tornando indietro nel tempo.
Durante la storyline Axis il Teschio Rosso con una magia inverte la personalità di buoni e cattivi della Marvel: un Dottor Destino eroico quindi decide di rimediare al suo misfatto facendo risorgere Cassie, che si trasferisce a vivere a Miami con la madre.
<h4>Il terzo Ant-Man: Eric O'Grady</h4>
Anche se è stato il quarto ad indossare l'armatura (dopo Chris McCarthy), Eric viene considerato a tutti gli effetti il terzo Ant-Man. O'Grady era un agente dello S.H.I.E.L.D., a cui è stata dedicata una serie regolare, The Irredeemable Ant-Man, cominciata nell'ottobre 2006 ed una miniserie, "Ant-Man and the Wasp".
È una delle nuove reclute di Camp Hammond, avendo preso parte all'Iniziativa dei 50 Stati avviata dopo la guerra civile fra supereroi.
O'Grady è stato reclutato da Norman Osborn per una nuova squadra di Thunderbolts. Dopo il suo reclutamento nei Secret Avengers, è morto. È stato poi resuscitato da Hood ed è entrato a far parte degli Illuminati col nome di Black Ant.
<h4>Il quarto Ant-Man: Mitchell Carson</h4>
Carson era un agente S.H.I.E.L.D., nonché uno dei migliori amici di O'Grady. Dopo essere stato tradito da lui, Mitchell diventa Ant-Man con l'intento di catturare Eric, ma fallendo e venendo sfigurato parzialmente al volto.
È stato imprigionato da Iron Man subito dopo aver tentato di uccidere il terzo Ant-Man. Attualmente, il suo stato è sconosciuto.
<h4>Poteri e abilità</h4>
I vari Ant-Man possiedono capacità simili, dipendendo esse dalla tecnologia di cui sono attrezzati, che è sostanzialmente la stessa, diventare molto piccolo o gigantesco a volontà. Dispongono di un "pungiglione", un raggio di energia di bassa intensità sufficiente a stordire un uomo; hanno la capacità di rimpicciolirsi e sono dotati di un caschetto capace di metterli in comunicazione con le formiche e di dar loro degli ordini. Col casco cibernetico, Scott Lang riusciva anche a lanciare raggi laser tramite le antenne, mentre O'Grady era dotato di uno zaino jet che gli consentiva di volare. La tuta è composta di molecole instabili, affinché si rimpicciolisca o si ingrandisca assieme al possessore. Pym aveva dotato la tuta di due sieri dalla quale fuoriuscivano le particelle Pym, poi sostituiti con delle pillole.
</body>
</htnl>
