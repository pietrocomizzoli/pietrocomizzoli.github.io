<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Occhio di Falco</p></h1>
Occhio di Falco (Hawkeye), il cui vero nome è Clinton Francis "Clint" Barton, è un personaggio dei fumetti creato da Stan Lee (testi) e Don Heck (disegni), pubblicato dalla Marvel Comics. La sua prima apparizione avviene in Tales of Suspense (Vol. 1[1]) n. 57 (settembre 1964).
Arciere in costume redentosi da un passato criminoso e dotato di un vasto arsenale di frecce della più disparata foggia e dai molteplici utilizzi, Occhio di Falco è uno storico membro dei Vendicatori che, a discapito del carattere sfacciato e talvolta arrogante spesso motivo di battibecchi coi compagni di squadra, dal suo ingresso tra le file del gruppo ha sempre fatto parte di una sua qualche formazione, sia principale che secondaria, capitanando anche i Vendicatori della Costa Ovest e i Thunderbolts.
Nella classifica stilata nel 2011 da IGN, si è posizionato al 44º posto come più grande eroe della storia dei fumetti, dopo Martian Manhunter e prima di Spider Jerusalem.
<h3>Biografia del personaggio</h3>
<h4>Origini</h4>
Nato a Waverly, Iowa, da Harold e Edith Barton, Clint e suo fratello maggiore Barney crescono in una famiglia disfunzionale segnata dalla figura del padre, un violento macellaio alcolizzato e fallito propenso a sfogare le sue frustrazioni picchiando selvaggiamente moglie e figli che, una sera, messosi al volante in stato di ebrezza, muore in un incidente assieme alla moglie lasciando orfani Barney e Clint, che allora aveva sei anni. I fratelli Barton vengono dunque mandati in un orfanotrofio e successivamente passati a varie famiglie affidatarie finché, sette anni dopo, fuggono per unirsi al Circo Tiboldt dove il giovane Clint viene addestrato dallo Spadaccino e da Trick Shot divenendo un superbo arciere. Scoperte le attività criminali dello Spadaccino tenta inutilmente di avvertire le autorità ma il mentore lo picchia fin quasi a ucciderlo e fugge via. Poco tempo dopo i rapporti tra i fratelli Barton si interrompono bruscamente poiché Barney, rancoroso sia verso il circo che verso Clint, divenutone l'attrazione principale, decide di andarsene.
Contemporaneamente, Trick Shot lo convince a divenire suo complice arrotondando i guadagni del circo con qualche furto ma Clint, resosi conto della natura spietata dell'uomo, interrompe i rapporti anche con esso.
Soprannominato "Occhio di Falco" per la sua mira infallibile, diversi anni dopo, Clint si unisce al circo di Coney Island avendo così modo di ammirare Iron Man in azione e venendo, di conseguenza, ispirato per diventare a sua volta un supereroe. Al suo primo tentativo di impedire una rapina, tuttavia, una serie di fraintendimenti lo porta ad esserne considerato il colpevole costringendolo alla latitanza.
Nel corso della sua fuga conosce l'affascinante Vedova Nera (Natasha Romanoff), una spia del KGB di cui si innamora tanto ciecamente da diventare il suo fedele complice nei complotti contro Iron Man, l'eroe che lo aveva ispirato. Col tempo anche la donna, inizialmente fredda, comincia a ricambiare i suoi sentimenti, arrivando a prendere in considerazione l'opportunità di defezionare dall'Unione Sovietica, quando però essa rimane gravemente ferita e i suoi superiori la fanno sparire, Occhio di Falco rimane profondamente scosso e decide di ravvedersi.
<h3>Poteri e abilità</h3>
Occhio di Falco non possiede superpoteri di nessun tipo, tuttavia è un atleta eccellente dotato di capacità fisiche al vertice della condizione umana e un'agilità straordinaria che ne fa un ottimo trapezista. Abilissimo stratega capace di sfruttare sempre il terreno su cui combatte a suo vantaggio, dopo essersi unito ai Vendicatori Clint ha affinato le sue già grandi competenze nel combattimento corpo a corpo venendo addestrato da Capitan America in persona. La principale abilità del personaggio è tuttavia l'essere dotato di una mira assolutamente infallibile che, unita alla sua eccezionale prontezza di riflessi, lo rende il più grande arciere dell'Universo Marvel capace di "trasformare qualsiasi oggetto in un'arma": nelle sue mani anche di piatti, monete, bastoni e altri strumenti all'apparenza innocui, divengono dardi potenzialmente mortali da scagliare contro i nemici. Come si evince dal fatto che solo in pochi possano imbracciare l'arco speciale del supereroe in quanto, per scoccare una freccia, richiede l'applicazione di 250 lbf (1.100 N)[31], la forza fisica di Occhio di Falco è immensa, mentre le sue capacità coordinative sono tali da renderlo uno delle pochissime persone capaci di lanciare lo scudo di Capitan America.
Grazie agli insegnamenti ricevuti dallo Spadaccino in gioventù, Clint è uno schermitore molto esperto e competente inoltre nell'uso di qualsiasi arma da taglio o da lancio; nei panni di Ronin, dimostra infatti di sapersi servire anche di armi come katane, nunchaku e shuriken.
Oltre a quelle normali, all'interno della sua faretra Occhio di Falco dispone di frecce della più variegata fattura, ad esempio esplosive, a gas o contenenti acido. Il suo mezzo di trasporto abituale è la "Sky-Cycle", una sorta di motoslitta dotata di dispositivo antigravitazionale.
