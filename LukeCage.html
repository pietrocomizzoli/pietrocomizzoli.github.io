<html>
<head>
<link href="http://getbootstrap.com/dist/css/bootstrap.min.css" rel="stylesheet">
</head>
<body>
<h1><p class="text-center">Luke Cage</p></h1>
Luke Cage, il cui vero nome è Carl Lucas, è un personaggio dei fumetti creato da Archie Goodwin (testi), George Tuska (disegni) e John Romita Sr. (schizzi), pubblicato dalla Marvel Comics. La sua prima apparizione avviene in Luke Cage, Hero for Hire (Vol. 1) n. 1 (giugno 1972).
Imprigionato per un crimine che non ha commesso, Carl Lucas si offre volontario per un esperimento che gli conferisce poteri sovrumani e, una volta evaso, cambia nome in Luke Cage decidendo di usare le sue capacità per profitto e diventando un "supereroe mercenario" noto prima come Eroe a pagamento (Hero for Hire) ed in seguito come Power Man II. Frequente collaboratore di Pugno d'acciaio, marito di Jessica Jones e membro di varie formazioni di Vendicatori, Cage è stato il primo personaggio afroamericano dei fumetti Marvel a ottenere una sua serie personale.
Nella classifica stilata nel 2011 da Wizard si è posizionato al 34º posto come più grande eroe della storia dei fumetti, mentre in quella di IGN ha conquistato la 72ª posizione, dopo Wildcat e prima di Jonah Hex.
L'attore Nicolas Cage, notoriamente appassionato di fumetti, ha scelto il suo nome d'arte proprio in onore del personaggio.
<h3>Biografia del personaggio</h3>
<h4>Origini</h4>
Nato ad Harlem, New York, dal detective di polizia James Leonard Lucas Sr. e da sua moglie Esther, Carl, come il fratello maggiore James Jr., viene cresciuto dal padre sotto una ferrea e rigida disciplina ma, per via della sua natura testarda e ribelle, nel corso degli anni ha numerosi attriti col genitore[13]. Desideroso di riscatto per la condizione di estrema povertà in cui vive, da bambino Carl fa amicizia con Willis Stryker e si unisce a una gang: i Rivals[13][14], cosa che lo allontana sempre di più dalla famiglia[12] e quando, anni dopo, sua madre viene uccisa per errore da un membro della gang[15], il padre e il fratello, ritenendolo responsabile, rompono ogni contatto con lui[13]. Segnato da tale esperienza, Carl decide di trovare un lavoro onesto e abbandona il crimine, pur rimanendo molto amico di Stryker, che invece continua a perseguire la carriera criminale inimicandosi il Maggia. Tempo dopo i due amici si innamorano della stessa donna, Reva Connors, che finisce per scegliere Carl in quanto spaventata dai legami malavitosi di Stryker, il quale, furioso, nasconde dell'eroina nell'appartamento dell'ex-amico e fa una soffiata alla polizia portando alla sua incarcerazione.
Poco dopo, in prigione, Carl viene a sapere della morte di Reva a causa di un proiettile destinato a Stryker in un regolamento tra bande e, in preda alla rabbia, si fa coinvolgere in numerose risse e tenta più volte l'evasione venendo infine trasferito per cattiva condotta al carcere di Seagate (Seagate Prison)[16] in Georgia, dove diviene la vittima prediletta dei secondini razzisti Albert "Billy Bob" Rackham e William Quirt[14]. Tempo dopo, il giovane detenuto viene avvicinato dal dottor Noah Burstein, che gli propone di partecipare a un esperimento per stimolare la rigenerazione delle cellule umane e rallentare l'invecchiamento promettendo in cambio di rendergli la libertà[14]. Carl accetta l'accordo ma, durante l'esperimento, "Billy Bob" aumenta la potenza delle macchine sperando di ucciderlo, cosa che gli fa invece ottenere una forza sovrumana e una pelle impenetrabile; poteri grazie a cui evade divenendo un fuggitivo.
<h4>Eroe a pagamento</h4>
Fatto ritorno a New York, per nascondersi dalla polizia Carl Lucas cambia nome in "Luke Cage" e affronta Stryker, nel frattempo divenuto il supercriminale trafficante di droga Diamondback, in una battaglia che vede la morte di quest'ultimo a seguito di un'esplosione[17]. Ottenuta l'agognata vendetta, per sbarcare il lunario, Cage decide di usare i suoi poteri facendo pagare le sue prestazioni e, sotto l'occhio vigile del dottor Burstein (custode del suo segreto) e della sua assistente Claire Temple (con cui ha una lunga e travagliata relazione), inizia la sua carriera di "Eroe a pagamento" affrontando sia criminali convenzionali che dotati di superpoteri[18][19][20] e facendo amicizia con diversi supereroi, tra cui i Fantastici Quattro[21], l'Uomo Ragnone Iron Man e, dopo aver sconfitto il criminale Erik Josten[24] si aggiudica ufficialmente il nome di battaglia "Power Man", di cui comunque si serve per poco.
Contemporaneamente inizia a collaborare coi Difensori sotto pagamento mensile da parte del ricco Nottolone, tuttavia, dopo aver aiutato il team ad affrontare la Squadra Distruttrice, i Figli del Serpente, l'Uomo Pianta, l'Anguilla, il Porcospino[28], Nebulon[29] e gli Emissari del male[30], Cage, sentendosi fuori posto nelle spesso bizzarre avventure del gruppo, decide di ritirarsi.
Qualche tempo dopo un criminale prende in ostaggio il dottor Burstein e Claire Temple e, incentivando ulteriormente Cage con la promessa di fornire alle autorità le prove della sua innocenza oltre a liberare i due, lo costringe a rapire la detective Misty Knight[32], cosa che lo porta a scontrarsi con Pugno d'acciaio il quale, dopo le iniziali divergenze, decide di aiutarlo a liberare i suoi amici, sconfiggere il criminale e recuperare le prove così che finalmente riesca a ripulire la sua fedina penale[33]. Dopo tale collaborazione, Luke Cage (che intanto cambia legalmente nome) e Pugno d'acciaio decidono di diventare soci[35]. I due, nonostante le numerose divergenze, danno vita a uno dei sodalizi più solidi tra gli eroi Marvel, tanto da considerarsi entrambi come fratelli.
Durante questo periodo la relazione tra Cage e Claire finisce e l'eroe mercenario inizia a frequentare la modella Harmony Young, inoltre conosce l'ex-supereroina Jessica Jones[36] da cui si sente subito attratto pur mantenendo per anni un semplice rapporto di profonda amicizia. Tempo dopo la Consolidated Conglomerates Inc., malvagia multinazionale avversa a Luke Cage e Pugno d'acciaio, orchestra l'apparente morte di quest'ultimo incriminando il suo socio e migliore amico che, furioso e disperato è costretto a darsi nuovamente alla vita del fuggitivo rifugiandosi a Chicago finché non viene prosciolto dalle accuse d'omicidio grazie allo stesso Pugno d'acciaio, miracolosamente sopravvissuto e, dopo aver passato un breve periodo facendo il vigilante nei sobborghi di Chicago con l'aiuto di Dakota North[39] affrontando tra l'altro il fratello James Jr., divenuto il supercriminale Coldfire, Cage fa ritorno a New York per investigare sull'omicidio di Harmony Young tornando poi a lavorare con Pugno d'acciaio fondando il gruppo degli Eroi in vendita.
Luke Cage è inoltre uno dei supereroi arruolati da Nick Fury per la sua guerra segreta contro Latveria.
<h4>Nuovi Vendicatori</h4>
Qualche tempo dopo Luke, divenuto membro dei Nuovi Vendicatori, tenta di riappacificarsi col padre facendolo rintracciare dall'amica Jessica Jones, che nel frattempo ha aperto la Alias Investigations[45], scopre così che l'uomo si è risposato e non vuole vederlo poiché, nonostante tutto, lo considera ancora un criminale. L'esperienza, pur amareggiandolo molto, porta Luke a stringere ulteriormente il suo rapporto con Jessica. I due, avvicinatisi sempre di più[47][48] passano perfino una notte insieme[49] e l'ex-supereroina arriva addirittura a confidarsi con lui riguardo al trauma provocatole dall'Uomo Porpora. Tempo dopo i due si confessano i reciproci sentimenti e, quando Jessica rivela di aspettare un bambino da Cage, decidono di andare a convivere ad Harlem; successivamente alla nascita della figlia, che decidono di chiamare Danielle in onore del loro amico fraterno Danny Rand (Pugno d'acciaio), Luke e Jessica si sposano.
Durante la guerra civile dei superumani, Luke e Jessica si confrontano con Iron Man e Ms. Marvel rendendo chiara la loro intenzione di non registrarsi, tanto che Cage paragona l'Atto di Registrazione allo schiavismo. Mentre sua moglie emigra in Canada assieme alla bambina per tenerla al sicuro dunque, Cage resta a New York per unirsi agli eroi non registrati. Dopo l'arresto di Capitan America[55], Jessica ritorna in patria con la bambina e si ricongiunge a Cage che, non volendo arrendersi alla registrazione, decide di rimanere in clandestinità mettendosi a capo dei Nuovi Vendicatori.
Dopo che i Nuovi Vendicatori scoprono l'invasione segreta degli Skrull e subiscono un attacco da parte della banda criminale di Hood, Jessica, preoccupata per l'incolumità della figlia, decide di registrarsi chiedendo asilo presso la Stark Tower. Luke, contrariato, cerca di convincerla a tornare ma non viene ascoltato e, dunque, nel momento in cui i due si unisce agli altri eroi nello scontro finale contro le forze Skrull nel centro di New York[59], la piccola Danielle viene affidata alle cure di Jarvis, che si rivela essere un impostore Skrull e la rapisce precipitando la coppia nello sconforto e nella disperazione.
<h4>Dark Reign</h4>
Quando, terminata l'invasione, il governo statunitense nomina Norman Osborn capo della sicurezza mondiale, Cage è costretto ad allearsi con lui per ritrovare sua figlia promettendo, in un secondo momento, di entrare negli Oscuri Vendicatori. Dopo il recupero della bambina però, Luke elude la clausola del criminale e fugge ricongiungendosi alla moglie e riunendo la sua famiglia con cui poi si trasferisce in una delle case sicure di Capitan America tornando a guidare i Nuovi Vendicatori per fare da contraltare al regno oscuro di Osborn.
Successivamente a un nuovo scontro con Hood, Cage ha un attacco cardiaco ed è costretto a consegnarsi a Osborn in quanto unico in possesso della tecnologia necessaria a curarlo ma, una volta guarito, viene soccorso e portato al sicuro dalla moglie e dai suoi più cari amici Pugno d'acciaio, Devil, Misty Knight e il Dottor Strange.
<h4>Età degli eroi</h4>
Dopo la caduta di Osborn, la nomina di Steve Rogers come suo sostituto e la cessazione delle ostilità tra le varie fazioni di eroi, Cage si mette per un po' alla guida dei nuovi Thunderbolts assieme a John Walker, dopodiché Stark gli vende al prezzo simbolico di un dollaro la vecchia base dei Vendicatori, appena ristrutturata, affinché la usi come base per una nuova squadra in cui, dopo aver assunto Squirrel Girl come babysitter di Danielle[68], decide di prendere parte attivamente anche sua moglie Jessica, col nome di battaglia di "Power Woman"[69]. Assieme a tale formazione dei Nuovi Vendicatori Luke contribuisce a contenere la crisi di "Spider-Island"[70][71] nonché a soccorrere Scarlet dal Dottor Destino a Latveria[72] dopodiché, lui e la moglie decidono di ritirarsi anteponendo l'incolumità della figlia alla loro lotta al crimine.
Tempo dopo tuttavia, sia Luke che Jessica tornano attivi nella nuova formazione dei Potenti Vendicatori.
<h3>Poteri e abilità</h3>
Luke Cage è dotato di una pelle virtualmente impenetrabile, in grado di resistere a proiettili, alte temperature, impatti o colpi di forza sovrumana, esplosioni e perfino ai raggi repulsori di Iron Man; tuttavia le radiazioni possono fonderla e l'adamantio è in grado di tagliarla. Cage dispone inoltre di una forza sovrumana che, sebbene sia inferiore a quella della Cosa, di Thor o di Hulk, rimane tra le più rilevanti dell'Universo Marvel: inizialmente in grado di sollevare senza il minimo sforzo fino a 25 t, grazie a un processo mistico del Dottor Strange la sua forza è stata ulteriormente incrementata permettendogli di sollevare, sempre senza sforzo, anche più di 75 t. Cage è in grado di lanciare in aria automobili con una mano sola, far tremare il terreno colpendolo ripetutamente e abbattere pareti senza sforzo. Tali capacità sono state incrementate nuovamente tramite una seconda esposizione al processo potenziante di Burstein.
Oltre ad avere una forza e una resistenza sovrumana, Cage è dotato di notevole agilità, invecchiamento rallentato e guarigione accelerata, inoltre, grazie al periodo passato in una gang e in prigione, nonché agli intensi allenamenti con Pugno d'acciaio, è diventato estremamente abile nel combattimento corpo a corpo.
</body>
</html>
